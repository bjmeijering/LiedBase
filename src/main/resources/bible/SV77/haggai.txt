



Strafprediking wegens nalatigheid in de tempelbouw
==================================================




1
=

1 In het tweede jaar van de koning Daríus, in de zesde maand, op de eerste dag van de maand, geschiedde het woord des Heeren, door de dienst van Haggaï, de profeet, tot Zerubbábel, de zoon van Sealthiël, de vorst van Juda, en tot Jósua, de zoon van Józadak, de hogepriester, zeggende:

2 Alzo spreekt de Heere der heerscharen, zeggende: Dit volk zegt: De tijd is niet gekomen, de tijd, dat het huis des Heeren gebouwd worde.

3 En het woord des Heeren geschiedde door de dienst van de profeet Haggaï, zeggende:

4 Is het voor u wel de tijd, dat gij woont in uw gewelfde huizen, en zal dit huis woest zijn?

5 Nu dan, alzo zegt de Heere der heerscharen: Stelt uw hart op uw wegen.

6 Gij zaait veel, en gij brengt weinig in; gij eet, maar niet tot verzadiging; gij drinkt, maar niet tot dronken worden toe; gij kleedt u, maar niet tot uw verwarming, en wie loon ontvangt, die ontvangt dat loon in een doorboorde buidel.

7 Alzo zegt de Heere der heerscharen: Stelt uw hart op uw wegen.

8 Klimt op het gebergte, en brengt hout aan, en bouwt dit huis, en Ik zal een welgevallen daaraan hebben, en verheerlijkt worden, zegt de Heere.

9 Gij ziet om naar veel, maar ziet, gij verkrijgt weinig; en als gij het in huis gebracht hebt, zo blaas Ik daarin. Waarom dat? spreekt de Heere der heerscharen; om Mijn huis, dat woest is, en dat gij loopt elk voor zijn eigen huis.

10 Daarom onthouden zich de hemelen over u, dat er geen dauw is, en het land onthoudt zijn vruchten.

11 Want Ik heb een droogte geroepen over het land, en over de bergen, en over het koren, en over de most, en over de olie, en over hetgeen de aardbodem zou voortbrengen; ook over de mensen, en over de beesten, en over alle arbeid der handen.

12 Toen hoorde Zerubbábel, de zoon van Sealthiël, en Jósua, de zoon van Józadak, de hogepriester, en al het overblijfsel des volks, naar de stem van de Heere, hun God, en naar de woorden van de profeet Haggaï, zoals hem de Heere, hun God, gezonden had; en het volk vreesde voor het aangezicht des Heeren.

13 Toen sprak Haggaï, de bode des Heeren, in de boodschap des Heeren, tot het volk, zeggende: Ik ben met u, spreekt de Heere.

14 En de Heere verwekte de geest van Zerubbábel, de zoon van Sealthiël, de vorst van Juda, en de geest van Jósua, de zoon van Józadak, de hogepriester, en de geest van het ganse overblijfsel des volks; en zij kwamen en maakten het werk in het huis van de Heere der heerscharen, hun God.







De heerlijkheid van de herbouwde tempel
=======================================




2
=

1 Op de vier en twintigste dag van de maand, in de zesde maand, in het tweede jaar van de koning Daríus.

2 In de zevende maand, op de een en twintigste van de maand, geschiedde het woord des Heeren door de dienst van de profeet Haggaï, zeggende:

3 Spreek nu tot Zerubbábel, de zoon van Sealthiël, de vorst van Juda, en tot Jósua, de zoon van Józadak, de hogepriester, en tot het overblijfsel des volks, zeggende:

4 Wie is onder u overgebleven, die dit huis in zijn eerste heerlijkheid gezien heeft, en hoedanig ziet gij het nu? Is dit niet als niets in uw ogen?

5 Doch nu, wees sterk, gij Zerubbábel! spreekt de Heere; en wees sterk, gij Jósua, zoon van Józadak, hogepriester! en wees sterk, al gij volk des lands! spreekt de Heere; en werkt, want Ik ben met u, spreekt de Heere der heerscharen;

6 Met het woord, in hetwelk Ik met u een verbond gemaakt heb, toen gij uit Egypte uittrokt, en Mijn Geest, staande in het midden van u; vreest niet!

7 Want alzo zegt de Heere der heerscharen: Nog eens, een weinig tijds zal het zijn; en Ik zal de hemelen, en de aarde, en de zee, en het droge doen beven.

8 Ja, Ik zal al de heidenen doen beven, en zij zullen komen tot de Wens aller heidenen, en Ik zal dit huis met heerlijkheid vervullen, zegt de Heere der heerscharen.

9 Mijn is het zilver, en Mijn is het goud, spreekt de Heere der heerscharen.

10 De heerlijkheid van dit laatste huis zal groter worden, dan van het eerste, zegt de Heere der heerscharen; en in deze plaats zal Ik vrede geven, spreekt de Heere der heerscharen.


Bestraffingen en beloften van zegen
===================================


11 Op de vier en twintigste dag van de negende maand, in het tweede jaar van Daríus, geschiedde het woord des Heeren door de dienst van de profeet Haggaï, zeggende:

12 Alzo zegt de Heere der heerscharen: Vraag nu de priesters de wet, zeggende:

13 Ziet, iemand draagt heilig vlees in de slip van zijn kleed, en hij raakt met zijn slip aan het brood, of aan het moes, of aan de wijn, of aan de olie, of aan enige spijs, zal het heilig worden? En de priesters antwoordden, en zeiden: Neen.

14 En Haggaï zeide: Indien iemand, die onrein is van een dood lichaam, iets van die dingen aanroert, zal het onrein worden? En de priesters antwoordden en zeiden: Het zal onrein worden.

15 Toen antwoordde Haggaï, en zeide: Alzo is dit volk, en alzo is deze natie voor Mijn aangezicht, spreekt de Heere, en alzo is al het werk hunner handen; en wat zij daar offeren, dat is onrein.

16 En nu, stelt er toch uw hart op, van deze dag af en opwaarts, eer er steen op steen gelegd werd aan de tempel des Heeren.

17 Eer die dingen geschiedden, kwam iemand tot de korenhoop van twintig maten, zo waren er maar tien; komende tot de wijnbak, om vijftig maten van de pers te scheppen, zo waren er maar twintig.

18 Ik sloeg u met brandkoren, met honingdauw en met hagel, al het werk uwer handen; en gij keerdet u niet tot Mij, spreekt de Heere.

19 Stelt er toch uw hart op, van deze dag af en voortaan; van de vier en twintigste dag van de negende maand af, van de dag af, toen het fundament aan de tempel des Heeren is gelegd geworden, stelt er uw hart op.

20 Is er nog zaad in de schuur? Zelfs tot de wijnstok, en de vijgeboom, en de granaatappelboom, en de olijfboom, die niet gedragen heeft, die zal Ik van deze dag af zegenen.

21 Het woord des Heeren nu geschiedde ten tweeden male tot Haggaï, op de vier en twintigste van de maand, zeggende:

22 Spreek tot Zerubbábel, de vorst van Juda, zeggende: Ik zal de hemelen en de aarde bewegen.

23 En Ik zal de troon der koninkrijken omkeren, en verdelgen de sterkte van de koninkrijken der heidenen; en Ik zal de wagen omkeren, en die daarop rijden; en de paarden, en die daarop rijden, zullen neerstorten, een ieder in het zwaard van de ander.

24 Te dien dage, spreekt de Heere der heerscharen, zal Ik u nemen, o Zerubbábel, gij zoon van Sealthiël, Mijn knecht! spreekt de Heere, en Ik zal u stellen, als een zegelring; want u heb Ik verkoren, spreekt de Heere der heerscharen.




